Список президентів України містить перелік осіб, які стали президентами України або тимчасово виконували обов'язки президента.

Посада Президента України була заснована 5 липня 1991 року внесенням змін Верховною Радою до Конституції УРСР. Президент визначався головою виконавчої влади. Він подавав кандидатуру Прем'єр-міністра для затвердження Верховною Радою, організовував і ліквідовував міністерства, призначав і звільняв міністрів. Після прийняття Конституції України 1996 року Президент перестав бути главою виконавчої влади. Він призначав Прем'єр-міністра за згодою Верховної Ради, пропонував їй кандидатів в міністри. Після внесення змін до Конституції у грудні 2004 року затверджував Прем'єр-міністра, якого пропонувала Верховна Рада та вносив на затвердження нею лише кандидатури міністра оборони та міністра закордонних справ. У жовтні 2010 року Конституційний Суд України скасував зміни до Конституції, прийняті 2004 року, і Президент отримав права, що були визначені Конституцією 1996 року. 21 лютого 2014 року Верховна Рада України відновила дії положень Конституції 2004 року.

Станом на 2021 рік відповідно до закону України «Про вибори Президента України», президентом України може бути обраний громадянин України, який на день виборів: досяг тридцяти п'яти років, має право голосу, володіє державною мовою, проживає в Україні протягом десяти останніх років перед днем виборів, є громадянином України.

Законодавчо визначений порядок обрання Глави держави в Україні. Відбуваються відповідно до Закону України «Про вибори Президента України»[1]. Вибори президента України стали історично першим видом виборів у сучасній Україні[2].

Верховна Рада України призначає чергові вибори президента України не пізніше як за сто днів до дня виборів[3].